\chapter{Hajautustaulu}

Algoritmiikassa on usein tarvetta
tietorakenteelle, joka pitää yllä alkioiden \emph{joukkoa}.
Esimerkiksi $\{2,4,5,7\}$ on joukko, joka sisältää
alkiot $2$, $4$, $5$ ja $7$.
Haluamme pystyä tarkastamaan, kuuluuko tietty alkio
joukkoon, sekä lisäämään ja poistamaan alkioita.
Lisäksi haluamme,
että tietty alkio voi esiintyä joukossa enintään kerran,
kuten matematiikassa.

Helppo tapa toteuttaa joukko on tallentaa
kaikki joukon alkiot listaan.
Tällaisen toteutuksen heikkoutena on kuitenkin,
että meidän täytyy käydä koko lista läpi,
kun haluamme selvittää, kuuluuko tietty alkio joukkoon.
Joudumme käymään listan läpi myös alkion lisäämisessä ja
poistamisessa, koska emme halua lisätä samaa alkiota
uudestaan ja meidän täytyy löytää poistettava alkio.
Niinpä listatoteutuksen operaatiot vievät aikaa $O(n)$.

Tässä ja seuraavassa luvussa käymme läpi kaksi
tietorakennetta, joiden avulla voimme toteuttaa
joukon operaatiot \emph{tehokkaasti}.
Tämän luvun aiheena on hajautustaulu,
jonka avulla pystymme toteuttamaan operaatiot ajassa $O(1)$.
Seuraavassa luvussa tutustumme binäärihaku\-puuhun,
jonka operaatiot toimivat ajassa $O(\log n)$
ja johon voimme toteuttaa lisäksi alkioiden järjestykseen
liittyviä operaatioita.

\section{Hajautustaulun toiminta}

\emph{Hajautustaulu} on $N$-alkioinen taulukko,
jonka jokaisessa kohdassa on lista joukkoon kuuluvia alkioita.
Jotta voimme käyttää hajautustaulua,
meillä täytyy olla \emph{hajautusfunktio} $f$,
joka antaa \emph{hajautusarvon}
$f(x)$ mille tahansa joukon alkiolle $x$.
Hajautusarvo on kokonaisluku väliltä
$0,1,\dots,N-1$, missä $N$ on hajautustaulun koko.
Tallennamme hajautustaulun kohdassa $k$ olevaan listaan
kaikki ne joukon alkiot, joiden hajautusarvo on $k$.

\begin{figure}
\begin{tikzpicture}[scale=0.5]
\draw (0,0) grid (10,1);
\foreach \x in {0,1,...,9} \node at (0.5+\x,0.5) {\x};
\draw[->,thick] (2.5,0) -- (2.5,-1);
\draw[->,thick] (5.5,0) -- (5.5,-1);
\draw[->,thick] (7.5,0) -- (7.5,-1);
\draw[->,thick] (2.5,-2) -- (2.5,-3);
\node at (2.5,-1.5) {$12$};
\node at (5.5,-1.5) {$15$};
\node at (7.5,-1.5) {$7$};
\node at (2.5,-3.5) {$32$};
\end{tikzpicture}
\caption{Hajautustaulu, joka vastaa joukkoa $\{7,12,15,32\}$.
Hajautusfunktiona on $f(x)=x \bmod 10$.}
\label{fig:hajtau}
\end{figure}

Kuvassa \ref{fig:hajtau} on esimerkkinä hajautustaulu,
jonka kokona on $N=10$.
Olemme tallentaneet hajautustauluun joukon $\{7,12,15,32\}$
käyttäen hajautusfunktiota $f(x)=x \bmod 10$.
Tämä tarkoittaa, että alkion $x$ hajautusarvo on sen jakojäännös $10$:llä
eli luvun viimeinen numero.
Esimerkiksi alkiot $12$ ja $32$ ovat kohdassa $2$,
koska niissä viimeinen numero on $2$,
ja alkiot $15$ ja $7$ ovat vastaavasti kohdissa $5$ ja $7$.
Kaikki muut hajautustaulun listat ovat tällä hetkellä tyhjiä.

Kun haluamme tarkistaa, onko joukossa alkiota $x$,
laskemme ensin sen hajautusarvon $f(x)$.
Tämän jälkeen käymme läpi kaikki kohdan $f(x)$
listassa olevat alkiot ja tarkistamme,
onko jokin niistä alkio $x$.
Vastaavasti kun haluamme lisätä alkion $x$ joukkoon
tai poistaa alkion $x$ joukosta,
teemme muutoksen kohdassa $f(x)$ olevaan listaan.
Jokaisen operaation aikavaativuus on $O(m)$,
missä $m$ on listan alkioiden määrä.
Hajautustaulu toimii siis tehokkaasti, jos jokainen
siinä oleva lista on lyhyt.

\subsection{Hajautusfunktio}

Hajautusfunktio $f(x)$ määrittää, mihin kohtaan hajautustaulua
alkio $x$ sijoitetaan.
Sen täytyy antaa jokaiselle mahdolliselle alkiolle
hajautusarvo eli kokonaisluku väliltä $0,1,\dots,N-1$,
missä $N$ on hajautustaulun koko.
Muilta osin meillä on periaatteessa vapaat kädet
hajautusfunktion suunnitteluun.
Mutta millainen olisi hyvä hajautusfunktio?

\begin{figure}
\begin{tikzpicture}[scale=0.5]
\begin{scope}
\draw (0,0) grid (10,1);
\foreach \x in {0,1,...,9} \node at (0.5+\x,0.5) {\x};
\draw[->,thick] (1.5,0) -- (1.5,-1);
\draw[->,thick] (4.5,0) -- (4.5,-1);
\draw[->,thick] (8.5,0) -- (8.5,-1);
\node at (1.5,-1.5) {$a$};
\node at (4.5,-1.5) {$b$};
\node at (8.5,-1.5) {$c$};
\end{scope}
\begin{scope}[xshift=15cm]
\draw (0,0) grid (10,1);
\foreach \x in {0,1,...,9} \node at (0.5+\x,0.5) {\x};
\draw[->,thick] (3.5,0) -- (3.5,-1);
\draw[->,thick] (3.5,-4) -- (3.5,-5);
\draw[->,thick] (3.5,-2) -- (3.5,-3);
\node at (3.5,-1.5) {$a$};
\node at (3.5,-3.5) {$b$};
\node at (3.5,-5.5) {$c$};
\end{scope}
\end{tikzpicture}
\caption{Kaksi hajautustaulua joukolle $\{a,b,c\}$.
Vasen tilanne on paras mahdollinen, oikea tilanne taas
huonoin mahdollinen.}
\label{fig:hajjak}
\end{figure}

Haluamme, että hajautusfunktio jakaa alkioita \emph{tasaisesti}
hajautustaulun eri puolille.
Jos onnistumme tässä, kaikki listat ovat lyhyitä ja
joukon operaatiot ovat tehokkaita.
Kuva \ref{fig:hajjak} näyttää kaksi hajautustaulua, jotka vastaavat
joukkoa $\{a,b,c\}$ kahdella eri hajautusfunktiolla.
Vasemmassa taulussa hajautus on onnistunut täydellisesti
ja jokainen alkio on omassa listassaan.
Oikeassa taulussa taas kaikki alkiot ovat joutuneet samaan
listaan eikä hajautuksesta ole mitään hyötyä.
Tavoitteemme on, että saisimme aikaan hajautusfunktion,
jonka toiminta on lähempänä vasenta tilannetta.

Jos hajautettavat alkiot ovat kokonaislukuja,
suoraviivainen hajautusfunktio on $f(x)=x \bmod N$,
mikä tarkoittaa, että otamme jakojäännöksen hajautustaulun koolla $N$.
Tämä on hyvin toimiva hajautusfunktio,
kunhan aineistossa esiintyy tasaisesti eri jakojäännöksiä.
Entä jos alkiot ovat jotain muuta tyyppiä kuin kokonaislukuja?
Tällöin meidän riittää päättää jokin tapa,
kuinka muutamme alkion kokonaisluvuksi,
minkä jälkeen otamme jakojäännöksen $N$:llä.
Tarkastelemme seuraavaksi esimerkkinä hajautusfunktioita,
jotka laskevat hajautusarvon merkkijonolle.

Oletamme, että merkkijonossa on $k$ merkkiä,
joiden merkkikoodit\footnote{Käytämme tässä merkkien ASCII-koodeja.
Esimerkiksi Javassa char-merkin \texttt{c} koodin saa
selville kirjoittamalla \texttt{(int)c}, eli esimerkiksi
\texttt{(int)'a'} on 97.} ovat $c_0,c_1,\dots,c_{k-1}$.
Esimerkiksi jos merkkijono on \texttt{apina},
$k=5$ ja merkkikoodit ovat $c_0=97$, $c_1=112$, $c_2=105$,
$c_3=110$ ja $c_4=97$.
Seuraavassa on kolme mahdollista tapaa määritellä hajautusfunktio:

\begin{enumerate}
\item Hajautusarvo on merkkijonon pituus $k$.
Esimerkiksi merkkijonon \texttt{apina} hajautusarvo on 5.
\item Hajautusarvo on merkkikoodien summa
\[ c_0 + c_1 + \dots + c_{k-1}.\]
Esimerkiksi merkkijonon \texttt{apina} hajautusarvo on
\[97+112+105+110+97=521.\]
\item Hajautusarvo on summa
\[ A^{k-1} c_0 + A^{k-2} c_1 + \dots + A^0 c_{k-1},\]
missä $A$ on vakio.
Esimerkiksi jos $A=7$, merkkijonon \texttt{apina} hajautusarvo on
\[7^4 \cdot 97+7^3 \cdot 112+7^2 \cdot 105+7^1 \cdot 110+7^0 \cdot 97=61235.\]
\end{enumerate}

Kuinka hyviä nämä hajautusfunktiot ovat?
Funktio 1 ei ole hyvä, koska kaksi yhtä pitkää
merkkijonoa saavat aina saman hajautusarvon.
Funktio 2 on askel parempaan suuntaan,
mutta sen heikkoutena on, että kaksi merkkijonoa
saavat saman hajautusarvon, jos niissä on
samat merkit eri järjestyksessä.
Funktio 3, jota kutsutaan nimellä \emph{polynominen hajautus},
on käytännössä hyvä merkkijonon hajautustapa, joka on käytössä esimerkiksi
Javan standardikirjastossa.
Vakio $A$ valitaan tyypillisesti niin, että se on jokin alkuluku.
Koska hajautusarvo lasketaan painotettuna summana,
kaksi eri merkkijonoa eivät yleensä saa samaa hajautusarvoa.
Toisaalta pystymme laskemaan hajautusarvon tehokkaasti
mille tahansa merkkijonolle.

\subsection{Hajautuksen tehokkuus}

Hajautustaulun operaatiot vievät aikaa $O(m)$,
jossa $m$ on hajautustaulussa olevan listan pituus.
Mutta kuinka suuri $m$ on? Tämä riippuu siitä,
mikä on alkioiden määrä $n$, hajautustaulun koko $N$
sekä hajautusfunktio $f$.

Jos kaikki sujuu hyvin ja hajautusfunktio jakaa alkioita
tasaisesti hajautustaulun eri puolille,
jokaisessa listassa on noin $n/N$ alkiota.
Niinpä jos valitsemme hajautustaulun koon niin,
että $N$ on samaa luokkaa kuin $n$,
operaatiot toimivat tehokkaasti ajassa $O(1)$.
Kuitenkin on mahdollista että hajautus epäonnistuu
ja alkiot jakautuvat hajautustauluun epätasaisesti.
Pahimmassa tapauksessa kaikki alkiot saavat saman
hajautusarvon ja ne kaikki tallennetaan samaan listaan,
jolloin operaatiot vievät aikaa $O(n)$.

Voimme helposti vaikuttaa hajautustaulun kokoon $N$,
mutta hajautusfunktion suunnittelu on epämääräisempi ala.
Miten voimme tietää, että valitsemamme hajautusfunktio
toimii hyvin?
Itse asiassa emme voi olla koskaan varmoja tästä.
Vaikka meillä olisi erittäin hyvä hajautusfunktio,
\emph{ilkeä vastustaja} voi kuitenkin antaa
meille joukon alkioita, jotka kaikki saavat saman hajautusarvon.
Ilkeä vastustaja on todellinen tai kuvitteellinen vihollinen,
joka haluaa laatia varta vasten aineiston,
jossa hajautusfunktiomme toimii huonosti.
Tämä riski on aina hajautuksessa, koska mahdollisten
hajautusarvojen määrä on paljon pienempi kuin mahdollisten alkioiden määrä.
Tämän vuoksi emme voi mitenkään suunnitella hajautusfunktiota niin,
että se jakaisi alkiot \emph{varmasti} tasaisesti hajautustauluun.

Kaikeksi onneksi hajautus toimii yleensä aina \emph{käytännössä}
hyvin ja voimme ajatella, että hajautustaulun operaatiot ovat
$O(1)$-aikaisia, kunhan hajautustaulun koko on riittävän suuri ja
hajautusfunktio toimii järkevästi.
Vaikka onkin mahdollista, että hajautus epäonnistuu,
tämän riski on niin pieni, että meidän ei tarvitse murehtia
siitä käytännössä.

\section{Javan toteutukset}

Javassa on kaksi hajautustaulua käyttävää tietorakennetta:
\texttt{HashSet} pitää yllä alkioiden joukkoa
hajautustaulun avulla, ja \texttt{HashMap} säilyttää
joukkoa avain-arvo-pareja, mitä voi ajatella taulukon yleistyksenä.
Seuraavaksi tutustumme tarkemmin näihin rakenteisiin.

\subsection{\texttt{HashSet}-rakenne}

\texttt{HashSet}-rakenne pitää yllä alkioiden joukkoa.
Joukkoon voi lisätä alkion metodilla \texttt{add},
ja siitä voi poistaa alkion metodilla \texttt{remove}.
Esimerkiksi seuraava koodi luo joukon, jossa voi olla
kokonaislukuja, ja lisää siihen luvut 3, 5 ja 8.
Tämän jälkeen koodi poistaa luvun 5 joukosta.

\begin{code}
HashSet<Integer> joukko = new HashSet<>();
joukko.add(3);
joukko.add(5);
joukko.add(8);
System.out.println(joukko); // [3, 5, 8]
joukko.remove(5);
System.out.println(joukko); // [3, 8]
\end{code}

Metodi \texttt{contains} kertoo, esiintyykö tietty alkio $x$ joukossa:

\begin{code}
if (joukko.contains(x)) {
    System.out.println("alkio on joukossa");
} else {
    System.out.println("alkiota ei ole joukossa");
}
\end{code}

Huomaa, että jokainen alkio voi esiintyä vain kerran joukossa.
Esimerkiksi vaikka seuraava koodi lisää luvun 5 kolmesti
joukkoon, se menee sinne vain ensimmäisellä kerralla ja
muut lisäykset jätetään huomiotta.

\begin{code}
HashSet<Integer> joukko = new HashSet<>();
joukko.add(5);
joukko.add(5);
joukko.add(5);
System.out.println(joukko); // [5]
\end{code}

Koska \texttt{HashSet} on toteutettu hajautustaulun avulla,
sen operaatiot toimivat ajassa $O(1)$.

\subsection{\texttt{HashMap}-rakenne}

\texttt{HashMap}-rakenne pitää yllä joukkoa avain-arvo-pareja.
Rakennetta voi ajatella taulukon yleistyksenä:
$n$ alkion taulukossa avaimet ovat aina kokonaisluvut
$0,1,\ldots,n-1$, mutta \texttt{HashMap} sallii
avaimina minkä tahansa tyyppisiä alkioita eikä niiden
tarvitse olla peräkkäin.

\texttt{HashMap}-rakenteen määrittelyssä tulee antaa
avaimen ja arvon tyyppi.
Esimerkiksi seuraava koodi luo sanakirjan, jossa sekä
avaimet että arvot ovat merkkijonoja.
Syötämme sanakirjaan merkkijonopareja, jotka kertovat
sanan käännöksen suomesta englanniksi.
Metodi \texttt{put} lisää uuden avain-arvo-parin,
ja metodi \texttt{get} hakee arvon avaimen perusteella.

\begin{code}
HashMap<String,String> sanakirja = new HashMap<>();

sanakirja.put("apina","monkey");
sanakirja.put("banaani","banana");
sanakirja.put("cembalo","harpsichord");

System.out.println(sanakirja.get("banaani")); // banana
\end{code}

Hyödyllinen on myös metodi \texttt{containsKey},
jonka avulla voi tarkastaa, onko tietylle avaimelle
tallennettu arvoa:

\begin{code}
if (sanakirja.containsKey(sana)) {
    System.out.println("Käännös: " + sanakirja.get(sana));
} else {
    System.out.println("Sana puuttuu sanakirjasta!");
}
\end{code}

Koska \texttt{HashMap} on toteutettu hajautustaulun avulla,
sen operaatiot toimivat ajassa $O(1)$.

\subsection{Omat luokat}

Javan luokissa on metodi \texttt{hashCode},
jonka avulla olio kertoo pyydettäessä hajautusarvonsa.
Voimme esimerkiksi selvittää merkkijonon \texttt{apina}
hajautusarvon seuraavasti:

\begin{code}
System.out.println("apina".hashCode());
\end{code}

Tämä koodi tulostaa luvun 93022541,
joka on siis merkkijonon \texttt{apina} hajautusarvo Javassa.
On tunnettua, että Java käyttää merkkijonon hajautusarvon laskemiseen
polynomista hajautusta vakiolla $A=31$,
joten voimme laskea Javan hajautusarvon myös itse kaavalla
\[31^4 \cdot 97+31^3 \cdot 112+31^2 \cdot 105+31^1 \cdot 110+31^0 \cdot 97=93022541.\]

Jos haluamme käyttää omia oliota hajautustauluissa,
meidän täytyy toteuttaa luokkaan kaksi metodia:
\texttt{hashCode}, joka antaa olion hajautusarvon,
sekä \texttt{equals},
joka ilmaisee, ovatko kaksi oliota samat.
Metodi \texttt{hashCode} riittää toteuttaa niin,
että se palauttaa jonkin kokonaisluvun.
Metodi \texttt{equals} on tarpeen,
jotta Java pystyy varmistamaan, ovatko saman hajautusarvon
antavat oliot todella samat.

Esimerkiksi jos meillä on luokka \texttt{Piste},
jossa on kenttinä kokonaisluvut \texttt{x} ja \texttt{y},
voisimme toteuttaa metodit seuraavasti:

\begin{code}
class Piste {
    public int x, y;

    public int hashCode() {
        return 97*x+y;
    }
    
    public boolean equals(Object o) {
        Piste p = (Piste)o;
        return x == p.x && y == p.y;
    }

    // ...
}
\end{code}

Tässä toteutuksessa siis pisteen $(x,y)$ hajautusarvo lasketaan
kaavalla $97x+y$, missä 97 on valitsemamme vakio, jolla ei ole
syvällistä merkitystä.
Nyt kun hajautusfunktio on kunnossa,
voimme luoda vaikkapa \texttt{HashSet}-rakenteen, jossa on pisteitä:

\begin{code}
HashSet<Piste> joukko = new HashSet<Piste>();
joukko.add(new Piste(3,2));
joukko.add(new Piste(1,4));
joukko.add(new Piste(1,3));
\end{code}

\section{Esimerkki: Anagrammit}

Annettuna on lista sanoja ja haluamme jakaa sanat ryhmiin niin,
että kukin ryhmä sisältää sanat, jotka ovat keskenään anagrammeja.
Kaksi sanaa ovat anagrammit, jos ne on mahdollista muuttaa toisikseen
muuttamalla niiden kirjainten järjestystä.
Esimerkiksi jos sanat ovat ''abc'', ''iines'', ''bac'', ''cba'' ja ''sieni'',
niistä muodostuu kaksi ryhmää.
Ensimmäisessä ryhmässä on sanat ''abc'', ''bac'' ja ''cba'',
ja toisessa ryhmässä on sanat ''iines'' ja ''sieni''.

Voimme ratkaista tehtävän tehokkaasti seuraavan havainnon avulla:
jos kaksi sanaa ovat anagrammit ja järjestämme niiden kirjaimet,
ne muuttuvat samoiksi.
Esimerkiksi sanoissa ''iines'' ja ''sieni'' kirjaimet
järjestettyinä ovat ''eiins''.
Tämän havainnon ansiosta voimme käyttää kunkin anagrammiryhmän
\emph{tunnuksena} sen kirjainten järjestettyä muotoa.

Luomme ryhmiä varten rakenteen

\begin{code}
HashMap<String,ArrayList<String>> ryhmat = new HashMap<>();
\end{code}

jossa avaimena on anagrammiryhmän tunnus ja arvona on lista,
joka sisältää kaikki listaan kuuluvat sanat.
Algoritmin runko näyttää seuraavalta, kun oletamme,
että sanat on tallennettu listaan \texttt{sanat}:

\begin{code}
for (String sana : sanat) {
    String avain = tunnus(sana);
    if (!ryhmat.containsKey(avain)) {
        ryhmat.put(avain,new ArrayList<>());
    }
    ryhmat.get(avain).add(sana);
}
System.out.println(ryhmat);
\end{code}

Tarvitsemme vielä metodin \texttt{tunnus}, joka järjestää
sanan kirjaimet aakkosjärjestykseen.
Jotta voimme järjestää sanan, muutamme sen merkkitaulukoksi,
järjestämme taulukon, ja palautamme sitten uuden merkkijonon,
joka on muodostettu taulukosta.

\begin{code}
String tunnus(String sana) {
    char[] taulu = sana.toCharArray();
    Arrays.sort(taulu);
    return new String(taulu);
}
\end{code}

Esimerkin tapauksessa ohjelmamme tulostus on seuraava:

\begin{code}
{abc=[abc, bac, cba], eiins=[iines, sieni]}
\end{code}